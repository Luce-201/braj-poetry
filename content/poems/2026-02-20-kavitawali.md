---
title: Kavitawali
poet: Tulsidas
audio_url: <iframe src="https://archive.org/embed/Kavitawali" width="500"
  height="30" frameborder="0" webkitallowfullscreen="true"
  mozallowfullscreen="true" allowfullscreen></iframe>
draft: false
---
अवधेस के द्वारे सकारे गई सुत गोद में भूपति लै निकसे ।  
अवलोकि हौं सोच बिमोचन को ठगि-सी रही, जे न ठगे धिक-से ॥  
'तुलसी' मन-रंजन रंजित-अंजन नैन सुखंजन जातक-से ।  
सजनी ससि में समसील उभै नवनील सरोरुह-से बिकसे ॥

तन की दुति श्याम सरोरुह लोचन कंज की मंजुलताई हरैं ।  
अति सुंदर सोहत धूरि भरे छबि भूरि अनंग की दूरि धरैं ॥  
दमकैं दँतियाँ दुति दामिनि ज्यों किलकैं कल बाल बिनोद करैं ।  
अवधेस के बालक चारि सदा 'तुलसी' मन मंदिर में बिहरैं ॥

सीस जटा, उर बाहु बिसाल, बिलोचन लाल, तिरीछी सी भौंहैं ।  
तून सरासन-बान धरें तुलसी बन मारग में सुठि सोहैं ॥  
सादर बारहिं बार सुभायँ, चितै तुम्ह त्यों हमरो मनु मोहैं ।  
पूँछति ग्राम बधु सिय सों, कहो साँवरे-से सखि रावरे को हैं ॥

सुनि सुंदर बैन सुधारस-साने, सयानी हैं जानकी जानी भली ।  
तिरछै करि नैन, दे सैन, तिन्हैं, समुझाइ कछु मुसुकाइ चली ॥  
'तुलसी' तेहि औसर सोहैं सबै, अवलोकति लोचन लाहू अली ।  
अनुराग तड़ाग में भानु उदै, बिगसीं मनो मंजुल कंजकली ॥